# 4. TÜRKİYE’DE AÇIK DEVLET VERİSİNE BAKIŞ VE GELİŞMELER

Ülkemizde açık devlet ve açık veri kavramlarının yer aldığı herhangi bir regülasyon bulunmasa da bu iki kavram ilk defa 2015-2018 Bilgi Toplumu Stratejisi ve Eylem Planı ardından da 2016-2019 Ulusal e-Devlet Stratejisi ve Eylem Planı içerisinde yer verilmiştir. Her ne kadar yakın dönemde bu iki kavram bir aksiyon olarak ele alınsa da Türkiye’nin açık devlet kapsamındaki somut adımların atıldığı dönem Avrupa Birliği üyelik süreci kapsamında \(kamu yönetimindeki şeffaflığı arttırma maksatlı\) uyum çalışmalarını başlattığı döneme tekabül etmektedir. Yeni kamu yönetimi anlayışı, küreselleşme ve Avrupa Birliğine tam üyelik süreci, uluslararası kurumların yoğun baskısı gibi iç ve dış dinamikler Türkiye’yi açıklık ve şeffaflık konusunda önemli adımlar atmaya itmiştir. Dolayısıyla tüm dünyada olduğu gibi ülkemizde de istisnai durumlar olan devletin bekası ve kamu düzeninin korunması, ulusal güvenlik, kişisel veri ve ticari sırların korunması gibi hususlar haricinde tüm kamu yönetiminin şeffaf ve açık olmasının genel bir kural olmasını sağlayacak düzenlemeler hayata geçirilmiştir ve geçirilmektedir. \(AKIN AK, 2014\).

Türkiye’deki açık devlet verisine bakış ve gelişmelerin analiz edilmesi kapsamında bu başlık altında direkt veya dolaylı olarak ulusal politika belgelerinde açık devlet ve açık devlet verisine yönelik süreçler ile ilgili ulusal politika dokümanları ve dokümanların neticesinde yürürlüğe girmiş ulusal regülasyonlar incelenecektir. Ardından Türkiye’nin uluslararası endekslerdeki yeri sunularak mevcut çalışmaların yeterli olup olmadığı ve hangi çalışmalara yer vermesi gerektiği tartışılacaktır. Ayrıca Türkiye’nin pasif hale getirilen AYO üyeliği mevcut durum ve yapılması gerekenler açısından ele alınacaktır.

