# 4.1.2. 2006-2010 Bilgi Toplumu Stratejisi ve Eylem Planı

KDEP \(2003\) ve 2005 yılı Eylem Planının ardından 2006-2010 yıllarını kapsayacak şekilde hazırlanan Bilgi Toplumu Stratejisi \(2006-2010\), 2006 yılı Temmuz ayında 2006/38 sayılı Yüksek Planlama Kurulu kararı ile yürürlüğe konmuştur \(ÖZDAŞ, 2014\). İlgili stratejide veri sahipliği belirlenerek verilerin toplanması ve saklanması sürecinde mükerrerliğin ortadan kaldırılması, toplum için önemli bir değer taşıyan kamudaki bilgiler, katma değerli yeni hizmetlerin oluşumuna imkan sağlamak üzere ilgili taraflarla paylaşılmasının Türkiye’nin öncelikli stratejilerinden biri olduğu vurgulanmıştır. Ayrıca Kamu kaynağı ile üretilen bilgilerin ücretsiz paylaşımı esas olmak üzere bilgi paylaşımına ilişkin politika geliştirileceği gibi açık devlet verisi esaslarını da karşılayan çok önemli bir hedef 2006 -2010 Bilgi Toplumu Stratejisi ve Eylem Planı yol haritasında yer almıştır.

| **No** | **Eylem** | **Amaç / Açıklama** |
| :--- | :--- | :--- |
| 81 | Kamudaki Sayısal Bilginin Paylaşımı ve Tekrar Kullanımına Yönelik Esasların Belirlenmesi | Kamu kaynağı kullanılarak üretilen kamu bilgisinin devlet, işletmeler ve bireyler tarafından ticari veya ticari amaç dışında katma değer yaratılacak şekilde tekrar kullanılmasına yönelik politika belirlenecek ve AB Mevzuatı da dikkate alınarak düzenleme yapılacaktır. |

**Tablo** **9** **2006-2010 Bilgi Toplumu Stratejisi ve Eylem Planı**

### Eylem No 81

Kamu Yönetiminde Modernizasyon altında paylaşılan Kamudaki Sayısal Bilginin Paylaşımı ve Tekrar Kullanımına Yönelik Esasların Belirlenmesi eylemi Maliye Bakanlığı olarak tayin edilmiştir. DPT, Program Tanımlama Dokümanında \(2006\) ilgili eylemin amaçları şu şekilde sıralanmıştır:

🔶 Kamu kaynağı kullanılarak elde edilen kamu bilgisinin devlet, işletmeler ve bireyler tarafından ticari veya ticari amaç dışında katma değer yaratılacak şekilde tekrar kullanılmasına yönelik politika belirlenecek ve AB Mevzuatı da dikkate alınarak düzenleme yapılacaktır.

🔶 Kamu bilgisinin ücretsiz paylaşımı esas olmak üzere, bilginin ücretli sunulmasını gerektiren özel haller tanımlanacak ve ücretlendirme politikaları belirlenecektir.

🔶 Bu kapsama alınacak kamu bilgisinin belirlenmesinde ulusal güvenlik, savunma, kamu düzeninin korunması, lisanslama, fikri ve sınai haklar, şeffaflık ve rekabet ilkeleri göz önünde bulundurulacaktır.

