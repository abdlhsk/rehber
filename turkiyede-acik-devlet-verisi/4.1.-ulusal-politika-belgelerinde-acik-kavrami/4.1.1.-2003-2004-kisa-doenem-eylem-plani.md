# 4.1.1. 2003-2004 Kısa Dönem Eylem Planı

DPT Müsteşarlığı koordinasyonunda farklı kurumların sorumluluğunda sekiz adet çalışma grubunun katılımıyla 2003 yılı son çeyreğinde Kısa Dönem Eylem Planı \(KDEP\) hazırlanmış ve 4 Aralık 2003 tarihli ve 2003/48 sayılı Başbakanlık Genelgesi ile uygulamaya konmuştur. KDEP’in uygulanma döneminin sona ermesinin ardından, çalışma gruplarının katılımı ile, orta vadeli Bilgi Toplumu Stratejisinin hazırlanmasına kadar olan bir yıl sürede uygulanmak üzere 2005 Eylem Planı hazırlanmış ve uygulamaya konmuştur\(ÖZDAŞ, 2014\).

KDEP kamu verilerinin paylaşılması, kişisel verilerin gizliliği ve açık devlet süreçlerinin mevzuatla da desteklendiğinin kanıtı durumundaki bilgi edinme hakkı kanunun çıkarılması gibi eylemlerin yer aldığı kapsamlı bir plan olduğu görülmektedir. Şeffaflık, katılımcılık, hesap verebilirlik şeklindeki açık devlet esaslarının her biri KDEP’teki no’lu eylem planlarında direkt ya da dolaylı olarak yer almaktadır.

| **No** | **Eylem** | **Amaç / Açıklama** |
| :--- | :--- | :--- |
| 17 | Kişisel Verilerin Korunması Hakkında Kanun’un çıkarılması | Kişisel verilerin korunması ve gizliliğinin sağlanması için gerekli yasa çalışması yapılacaktır. |
| 18 | Ulusal Bilgi Güvenliği Kanunu’nun çıkarılması | Ulusal güvenlik açısından  hassas bilgilerin, uluslararası standartlarda ve çağımız gereklerine uygun olarak sınıflandırılması ve korunması için gerekli yasa çalışmaları yapılacaktır |
| 19 | Türk Ceza Kanunu Değişiklik Tasarısının hazırlanması | Bilgi ve bilgi teknolojileri alanına özgü suç ve cezaların belirlenmesi için gerekli yasa çalışması yapılacaktır. |
| 20 | Bilgi Edinme Hakkı Kanunu’nun çıkarılması | Demokratik idarenin ve şeffaf yönetimin gereği olan eşitlik, tarafsızlık ve açıklık ilkelerine uygun olarak, kamu hizmetlerinden yararlananların bilgi edinme hakkını kullanmasına ilişkin esas ve usullerin belirlenmesi için gerekli yasa çalışması yapılacaktır. |
| 49 | Tarım Bilgi Sisteminin oluşturulması | Dağınık yapıda bulunan tarımla ilgili her türlü bilginin ve bilgi sistemlerinin bütünleşik bir yapı içerisinde yönetilmesi, kullanılması ve çiftçiye kadar olan geniş ağda paylaşımı sağlanacaktır. |
| 52 | Tarihi arşivlerdeki tasnifi tamamlanan belgelere ait katalog bilgileri ile görüntülerinin elektronik ortamda hizmete sunulması | Devlet Arşivleri Genel Müdürlüğüne bağlı Osmanlı Arşivi ve Cumhuriyet Arşivi’nde işlemleri tamamlanan yaklaşık 1 milyon belgeye ait katalog bilgileri Nisan 2002’den itibaren www.devletarsivleri.gov.tr adresinden araştırmaya açılmıştır.  Belge görüntülerinin elektronik ortamda hizmete sunulması sağlanacaktır. |

**Tablo** **8** **2003-2004 Kısa Dönem Eylem Planı**

### Eylem No 17

Hazırlanan Kanun Tasarısı Taslağı kanunlaşması amacıyla, 2.6.2004 tarihinde Başbakanlığa sevk edilmiş, Başbakanlık tarafından görüşleri alınmak üzere kamu kurum ve kuruluşlarına gönderilmiştir\(DPT, e-DÖNÜŞÜM TÜRKİYE PROJESİ Sonuç Raporu, 2005\). 2016 yılında ise Kişisel Verilerin Korunması Kanunu çıkarılmıştır.

### Eylem No 18

Daha sonraki süreçte Adalet Bakanlığı tarafından 2009 yılından itibaren Kişisel Verilerin Korunması Kanun Tasarısı Taslağı hazırlanmaya başlanmış, kamu kurumlarına ISO27001 standartlarına uyum planı hazırlanmaya başlanmıştır. 2006-2010 yılları arasında Bilgi Güvenliği ile İlgili Yasal Düzenlemeler konusunda gelişmeler yaşansa da yasalaşma boyutuna taşınamamıştır. Yapılan süreçler içerisinde çeşitli eylem planları, kurullar, merkezler oluşturulmuştur. 13 Ancak 2012 yılına gelindiğinde Ulusal Siber Güvelik Kurulu oluşturulabilmiştir.\(BOŞAL, 2017\).

### Eylem No 19

Bilgi ve iletişim teknolojileri alanına özgü suç ve cezaların belirlenmesi çalışması 12 Ekim 2004 tarih ve 25611 sayılı Resmi Gazete’de yayımlanan 5237 sayılı TCK’nın 243-246 ncı maddelerinde düzenleme yapılarak gerçekleştirilmiştir. Kanunun ilgili maddeleri 1 Nisan 2005 tarihinde yürürlüğe girmesi öngörülmekle birlikte, 31.3.2005 tarihinde TBMM’de kabul edilen 5328 Sayılı “Çeşitli Kanunlarda Değişiklik Yapılması Hakkında Kanun” ile 5237 sayılı Türk Ceza Kanununun yürürlük tarihi "1 Haziran 2005" olarak değiştirilmiştir. İnternet yoluyla işlenecek suçların önlenmesi ve cezalandırılması amacıyla hazırlanacak tasarı için bir Komisyon kurulmuş olup çalışmalarına başlamıştır \(DPT, e-DÖNÜŞÜM TÜRKİYE PROJESİ Sonuç Raporu, 2005\).

### Eylem No 20

Bilgi Edinme Hakkı Kanunu 24.4.2004 tarihinde yürürlüğe girmiştir. Kanunun uygulanmasına ilişkin esas ve usulleri belirleyen Yönetmelik 27.4.2004 tarihinde Resmi Gazetede yayımlanmıştır\(DPT, e-DÖNÜŞÜM TÜRKİYE PROJESİ Sonuç Raporu, 2005\).

### Eylem No 49

DPT, e-DÖNÜŞÜM TÜRKİYE PROJESİ Sonuç Raporunda \(2005\) Dünya Bankası’ndan sağlanan finansal unsur ile gerçekleştirilmiştir.

### Eylem No 52

Devlet Arşivleri Genel Müdürlüğüne bağlı Osmanlı Arşivi ve Cumhuriyet Arşivi’nde işlemleri tamamlanan yaklaşık 1 milyon belgeye ait katalog görselleri devletarsivleri.gov.tr üzerinden sunulmaktadır.

