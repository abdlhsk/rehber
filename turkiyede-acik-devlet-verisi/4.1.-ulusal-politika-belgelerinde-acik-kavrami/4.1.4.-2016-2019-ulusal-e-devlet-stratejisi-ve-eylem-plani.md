# 4.1.4. 2016-2019 Ulusal e-Devlet Stratejisi ve Eylem Planı

2016-2019 Ulusal e-Devlet Stratejisi ve Eylem Planı, Yüksek Planlama Kurulu’nun 13 Temmuz 2016 tarihli kararı ile kabul edilmiş ve 19 Temmuz 2016 tarihli Resmi Gazete’nin 2. mükerrer sayısında yayımlanmıştır. İlgili eylem planında  “Kullanım, Katılım ve Şeffaflığın Arttırılması” stratejik amaçlardan biri belirlenmiş bu amacın altında da “Açık Verinin Kullanım Alanları Yaygınlaştırılacaktır” hedefi konulmuştur. İlgili hedef maddesinde sadece kamu verisinin anonimleştirilerek paylaşılmasının yanın da özel sektör, üniversiteler, sivil toplum kuruluşları gibi tüm paydaşların da verilerini paylaşabileceği ortak bir ortamın oluşturulması gerektiği ifade edilmiştir. Ayrıca açık veri konusunda gerekli mevzuat düzenlemelerinin yapılarak açık verinin üretilmesinin ve kullanımının önündeki engellerin kaldırılması ihtiyacı bulunduğu belirtilmiştir.

1.1.no’lu hedefin amaçları şu şekilde sıralanmıştır \(UDHB, 2016\):

1.  Açık veri kullanılarak verimlilik artışının sağlanması ve yeni ürün/hizmetlerin oluşturulması ile ekonomik değer yaratılacak.
2. Hizmet geliştirilmesi ve sunumunda yenilikçi çözümlerin oluşturulmasına zemin hazırlanacak.
3. Karar alma süreçlerinde ve kamu hizmetlerinde şeffaflık ve hesap verebilirlik artırılacak.

4.3. no’lu hedef dışında “4.1. e-Devlet Hizmetlerinin Kullanımı Artırılacaktır” ve “4.3. e-Katılım Mekanizmaları Güçlendirilecektir” hedefleri ise açık devlet kavramının esaslarından biri olan katılımcılık ile ilgili eylemleri barındırmaktadır.

| **No** | **Eylem** | **Amaç / Açıklama** |
| :--- | :--- | :--- |
| 4.1.3. | Kamu Hizmetlerinin İyileştirilmesinde Kullanıcıların Katılımının Artırılması | e-Devlet hizmetlerini geliştirirken ve iyileştirirken vatandaşların geri bildirimlerinin alındığı katılım mekanizmaları geliştirilecektir. Bu kapsamda kullanıcıların periyodik olarak e-Devlet hizmet ve uygulamalarına ilişkin memnuniyet ve beklentilerini ölçen, algılarını değerlendiren bir geri bildirim mekanizması geliştirilecektir. |
| 4.2.1. | Açık Veri Paylaşım Portalinin Oluşturulması | Açık veri paylaşım ilkeleri, kişisel bilginin güvenliği / mahremiyeti gözetilerek kamu kurumlarında, yerel yönetimlerde, özel sektörde ve sivil toplum kuruluşlarında üretilen veriler açık veri olarak ortak bir veri kaynağından tüm fayda sağlayıcıların kullanımına açılacaktır. Bu kapsamda her kurumun kendi elindeki veriyi paylaşması yerine; belirli kriterler ve formatlar oluşturularak verilerin bu kriterlere uygun hale getirilip merkezi bir platform üzerinden sunulması sağlanacaktır. |
| 4.2.2. | Kamu Verilerinin Açık Veriye Dönüştürülmesi ve Paylaşılması | Kurumların kamu ile paylaşmakta oldukları verilerin \(herhangi bir telif hakkı, patent ya da diğer kontrol mekanizmalarına tabi olmaksızın herkes tarafından ücretsiz olarak görülebilecek verilerin\) makineler tarafından okunabilir / işlenebilir formatta paylaşılması sağlanacaktır. İlgili veriler analiz edilebilecek, böylece istatistiklerden farklı araştırmalarda da yararlanılması sağlanacaktır. Ayrıca kamu kurum / kuruluşlarının performansına ait istatistiki bilgilerin de bu platform üzerinden sunulması ve vatandaşların kamu hizmet süreçlerinin \(dava süreleri, başvuru süreçleri vb.\) performanslarını izleyebilmesi sağlanacaktır. |
| 4.2.3. | Kamu Yatırımları ve Gerçekleşmeleri İzleme Portalinin Oluşturulması | Kamu kurum ve kuruluşları tarafından yapılan yatırım plan ve programları ile yatırım plan ve programlarına alınan işlere ait gerçekleştirme ve yatırım durumları bir portal ile paydaşların \(vatandaşlar, özel sektör, sivil toplum kuruluşları vb.\) kullanımına açılacaktır. Aynı zamanda yatırım ve gerçekleşme bilgileri açık veri olarak paylaşılacak, paydaşların analiz ve araştırma yaparak ekonomik katma değer oluşturmalarına imkan sağlanacaktır. |
| 4.2.4. | Kamu Harcamaları İzleme Portalinin Oluşturulması | Kamu kurum ve kuruluşları tarafından yapılan bütçe harcamalarının belirlenecek detayda bir portal ile paydaşların \(vatandaşlar, özel sektör, sivil toplum kuruluşları vb.\) kullanımına açılacaktır. Aynı zamanda kamu harcama bilgileri açık veri olarak paylaşılacak, paydaşların analiz ve araştırma yaparak ekonomik katma değer oluşturmalarına imkan sağlanacaktır. |
| 4.3.1. | Mevzuat Katılımcılık Portalinin Oluşturulması | Kamu kurum ve kuruluşları tarafından yürütülen mevzuat çalışmalarının izlenebilmesini, mevzuat çalışmalarında tüzel ve gerçek kişilerden görüşlerin alınabilmesini ve değerlendirilebilmesini sağlayacak kamu mevzuatı katılımcılık portali oluşturulacaktır. |

**Tablo**: **2016-2019 Ulusal e-Devlet Stratejisi ve Eylem Planı**

2016-2019 Ulusal e-Devlet Stratejisi ve Eylem Planı’nda yer  açık devlet ve açık devlet süreçleriyle ilgili eylemler 2015-2018 Bilgi Toplumu Stratejisi ve Eylem Planı, 2015-2018 Yerelde Kurumsal Kapasitenin Güçlendirilmesi Programı ile uyumlu olacak şekilde hazırlanmıştır. Bu kapsamda katılımcılık ve açık verilerin paylaşım mekanizmalarının gerçekleştirilmesine yönelik görevler Başbakanlık’a, kamu yatırım verilerinin paylaşımı ve ara yüz oluşturularak izlenmesi görevi Kalkınma Bakanlığı’na, kamu harcama verilerinin paylaşımı ve ara yüz oluşturularak izlenmesi görevi Maliye Bakanlığı’na tayin edilmiştir.

