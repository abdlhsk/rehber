# 3.2.4. Hindistan

AYO’ya katılan ilk ülkelerden biri olan Hindistan’ın açık devlet uygulaması Açık Devlet Platformu, data.gov.in, Ekim 2012’de hizmete sokulmuştur. İlgili portal sayesinde bakanlıkların, kamu kuruluşlarının ve diğer kamu iştiraklarının ellerindeki verilerin paylaşılması hedeflenmiştir \(Saxena & Janssen, 2017\). Kaynak kodları Github üzerinde açık halde bulunan Data.gov.in üç alandan paydaşa yönelik içerik sağlamaktadır: geliştiriciler, sağlık ve tarım sektörü \(Sayogo, Pardo, & Cook, 2014\).

**Hindistan’ın Ulusal Veri Paylaşım ve Erişim Kanunu’nda** veri; “bilgi, sayısal derlemeler ve gözlemler, belgeler, veriler, haritalar, şemalar, tablolar, şekiller, kavramların dijital olarak temsil edilmesi”, açık devlet verisi; “açık kavramının makinece okunabilme ve kolayca erişilebilme, herkesin ücretsiz olarak ulaşabilmesi, yeniden kullanabilmesi ve paylaşabilmesi gibi yeterliliklerini sağlayan veri setidir.” Şeklinde tanımlanmıştır \(NDSAP, 2014\).  Ulusal Veri Paylaşım ve Erişim Kanunu’nda Kullanıcıların finansal bilgileri, psikolojik ve akıl sağlığıyla ilgili sorunları içeren bilgiler, sağlık kayıtları ve geçmişi, biyometrik bilgisi, vb. gibi hassas içerikler net bir şekilde sıralanmıştır.

MeitY \(2017\)’te data.gov.in portalının önemli özellikleri şu şekilde sıralanmıştır:

🔷 İlgili kamu kuruluşu kaynakları açık formatta \(CSV, XLS, XML, ODS, JSON, vb.\) veya web servis aracılığıyla paylaşır,

🔷 Farklı kamu kurumlarının veri setleri ve uygulamaları tek bir katalog üzerinden sunulur,

🔷 Paylaşılacak veri setlerinin önceliklerinin belirlenmesi için kullanıcılar görüşlerini iletebilir, daha önce iletilmiş görüşlere erişebilir,

🔷 Kullanıcılar portal aracılığıyla direkt olarak portal yönetiminden sorumlu birime görüş iletebilir,

🔷 Portal üzerinde veri setlerinin gösterimini daha anlamlı hale getirilmesi için kullanıcılar farklı grafik seçeneklerini seçebilir,

🔷 API aracılığıyla portaldaki verilere dinamik erişim sağlanabilir,

🔷 Kullanıcılar portal üzerinde sağlanan hizmetlere özel bilgi paylaşım forumundan yararlanabilir\([http://community.data.gov.in](http://community.data.gov.in)\),

🔷 Kullanıcılar kendi verilerini portala yükleyerek portalın görselleştirme sevisinden yararlanabilir,

🔷 Esnek ara yüz yapısı ile hem web hem de mobil ortamdan portala erişilebilir,

🔷 Kullanıcılar veri setlerini ve uygulamaları kalite, erişebilirlik, kullanışlılık etkenlerine göre puanlayabilir,

🔷 Çeşitli atölye çalışmaları, yarışmalar, vb. etkinlikler için etkinlik sayfası mevcuttur.\([https://event.data.gov.in](https://event.data.gov.in)\)

Data.gov.in’de sunulan verilerle geliştirilmiş olan **HospitalWay** uygulaması Hindistan’daki sağlık kuruluşlarının bilgi ve konumuna ait açık veriler kullanılarak geliştirilen yakındaki sağlık merkezlerinin uzaklığımı kullanıcıya sunan bir mobil uygulamadır. 

